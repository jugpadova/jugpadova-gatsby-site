---
title: "JUG Padova ha sostenuto LibreItalia"
date: "2014-05-22T12:25:00Z"
author:
    username: "tarin.gamberini"
    fullname: "Tarin Gamberini"
    email: "tarin.gamberini@jugpadova.it"
categories:
tags:
---

Il Java User Group Padova ha sostenuto
[LibreItalia](http://www.libreitalia.it/), la Comunità Italiana
LibreOffice, firmando la [Lettera Aperta al Sindaco di
Trieste](http://www.libreitalia.it/lettera-aperta-sindaco-trieste/).

Riportiamo due brevi estratti dalla lettera di LibreItalia:\
bq. Abbiamo letto sui giornali la notizia relativa all'adozione di
software libero nel Comune di Trieste. Siamo felici, perché ogni
pubblica amministrazione che passa al software libero rappresenta una
vittoria della comunità dei cittadini.

> Osservando da vicino il progetto LibreOffice è facile capire come
> questo parta dall'entusiasmante storia di OpenOffice.org -- il
> progetto da cui provengono tutti i fondatori -- per costruire un
> futuro indipendente, in cui l'evoluzione non avviene in base alle
> strategie commerciali di un'azienda ma in funzione delle esigenze di
> tutti gli utenti.

Possiamo avere un aiuto alla comprensione di quest'ultimo paragrafo
dando uno sguardo veloce ad alcune [statistiche estratte dal codice
sorgente di OpenOffice e
LibreOffice](http://www.ohloh.net/p/compare?project_0=Apache+OpenOffice&project_1=LibreOffice).

Spieghiamo ai non addetti ai lavori che le modifiche apportate al codice
sorgente di un software possono essere archiviate nel corso del tempo in
un "deposito" detto "repository dei sorgenti". Da un repository dei
sorgenti è possibile estrarre statistiche di varia natura come:

1.  chi ha modificato un determinato codice sorgente
2.  quando una persona ha modificato un determinato codice sorgente
3.  il numero di persone che hanno modificato codice sorgente
4.  il numero di persone che hanno modificato codice sorgente in un
    certo periodo di tempo
5.  il numero di commit (il deposito di una modifica al codice sorgente
    nel repository dei sorgenti è detta "commit")
6.  il numero di commit in un certo periodo di tempo
7.  ecc...

In particolare:

-   il numero di persone che hanno modificato codice sorgente è una
    misura della dimensione della comunità che ha contribuito ad esso
-   il numero di commit negli ultimi periodi è una misura di quanto la
    comunità sia attiva

Nel caso di OpenOffice e LibreOffice i rispettivi repository sono
liberamente disponibili in Internet, per cui chiunque sappia estrarre da
essi delle statistiche può anche pubblicarle in Internet: ecco perché
possiamo guardare le statistiche indicate sopra.

Da tali statistiche, ad oggi, emerge come LibreOffice abbia una comunità
più numerosa e più attiva rispetto ad OpenOffice, ed anche le tendenze
di crescita della comunità e dell'attività di LibreOffice siano
superiori rispetto a quelle di OpenOffice.
